---
layout: post
title: 谈谈上海言话个“正字”搭上海言话理想个发展趋势
tags: 沪语, 吴语
math: true
date: 2024-10-05 08:00 +0800
---

今朝勒盖隔壁华师大个上海言话社团交流群里向，有人发觉了一项老有意思个事体。就是勒盖 iPhone “语言与地区”搿个设置里有“上海言话（简体）”拨大家选择。但是比较遗憾个是，当侬个语言设置成上海言话以后，会发觉伊用个搿眼词语还是普通言话里向用个词语，可能有人会有眼失望。我也想借搿个机会讲讲我对上海言话发展个看法。                                         

我自家并弗反对正式个文体当中多用普通言话个词语写句子，使用普通言话个词语是方言个发展趋势。可能有人发觉了已经，其他地区有得交交关关个方言已经停止了版本更新。更多个人当伊拉碰着新个物事或者词语，会更加倾向于用普通言话讲出来。无论勒盖上海，还是勒盖世界高头，语言个互相影响搿桩事体是必定会得发生个。就像英语，也有法语个词汇，譬如 café，résumé 等。上海言话也会也必定会受到其他语言或者方言个影响，老早仔是英语、法语，现在是普通言话。所以，手机语言设置成上海言话以后交普通言话没啥区别，我从上海言话发展个角度来看，觉着搿个物事弗是最重要个。或者讲，还有跟伊一样重要个物事。                

搿么，对于上海言话个发展，到底啥物事重要呢？我觉着有三点侪要捉牢：              

传承发音，传承正字，传承已有词汇。              

__科学个发展上海言话，就要教人家一套正确个上海言话拼音。普通言话能推广个介成功，就是因为用拼音来标记汉字个发音搿个方式邪气科学。__                      

我年纪还蛮小个辰光，阿拉爷娘就勒盖希望通过耳濡目染个方式让我自然地学得上海言话。但是因为刚开始读书个搿段辰光，我交人家一直勒盖用普通言话交流，实在是没讲上海言话个环境，所以我相当于勒盖长大以后重新学了一遍上海言话。学个辰光心里向老殟塞个是，大家晓得个，上海言话里向有得交关普通言话没个音，比方浊音交入声，搿两只物事我老是吃弗准。所谓浊音，就是发音个辰光喉咙口会得强烈震动；所谓入声，就是听上去一个字个音发了一半喉咙口就闭牢了，没声音了，也没气了。搿两只音假使掌握弗好，虽然上海言话个词语侬侪用个蛮好，但是人家一听就晓得侬“洋泾浜”。埃个辰光我是老希望通过汉语拼音来帮我标记发音个，但是发现汉语拼音个声母交韵母侪弗够用，乃么正确个发音就成为了我重新学会上海言话个第一大困难。我讲个言话人家哪能听侪觉着弗适意，浊音交入声永远分弗清啥辰光要发。现在，钱乃荣编写个“上海话拼音方案”是一个我觉着比较成功个方案，伊是以汉语拼音为基础发展出来个拼音方案。汉语拼音作为义务教育阶段必定会得学个知识，同时是世界各地学汉语个人侪要学个物事，以此为基础发展出来个“上海话拼音方案”肯定比较好推广。我现在用下来，搿套方案是比较简单而且科学个。伊解决了我个问题。                                

还有，中华文化个特点之一就是多元一体，上海言话个特点并弗需要百分之百体现勒盖伊个词语高头，但是正确个发音是每个上海人侪脱弗开个话题。就像老早仔有个沪剧《金丝鸟》里向唱个物事交关侪是现在弗哪能用得到个词语，但是侬好讲伊唱个弗是上海言话伐？                    

__科学个发展上海言话，就要教人家哪能写正字。假使阿拉侪弗能够正确个写字，后辈要学、考究、正确理解上海言话就会显得老困难个。__                            

> 普通言话“我的妈妈”里个“的”，“小心地做”里的“地”，是从古汉语指示词“底”虚化而来个。刚刚讲个用法，吴语个虚化个途径是另外一条，是从古汉语指示词“个”虚化而来个。搿个是语言学界个共识，现在中外语言学学者勒盖中国社科院语言研究所主编个顶顶有权威个《方言》杂志上个研究论文，吴语侪用“个”搿个字。                      
> https://wap.xinmin.cn/content/19044135.html                     

刚刚上高头引用个是钱乃荣先生勒盖2013年个辰光发到新民晚报个一篇文章。阿拉平常个辰光有得交交关关个人侪拿“个”，也就是普通言话里向个“的”，写作“额”，因为“额”搿个字勒盖普通言话里交阿拉平常讲个“个”发音是差弗多个。但是，实际上“额”勒盖上海言话里向，读 ngak；“个”勒盖上海言话里向，读 ghek/hhek，是弗一样个音。如果侬分弗清搿两个音有啥区别，寻一个会得话上海言话个野生上海人读拨侬听，侬就晓得了。伊拉肯定是分得清“额角头”（额头）交“好个”（好的）个区别个。               

如果真个按照搿种方式发展下去，大家侪拿乱七八糟个字用来记录搭发消息，我相信，阿拉个口头禅“死脱了”拨写成某个“茄门”个名字将弗会是个例。阿拉弗好好规范阿拉写个字，科学个传承已有词汇就好拉倒了。                    

__科学个发展上海言话，就要教好好叫传承已有词汇。上海言话个词汇，是上海乡土文化个精髓。__                    

举只例子，上海言话表示吃力个词语，叫 sadhu，有多少人会得想着搿两个字写作“衰瘏”。“瘏”搿个字本身就有疲劳致病个意思，我觉着蛮合理个搿能写。                

再举只例子，上海言话表示心里向难过个词语，叫 waksak，写作“殟塞”。“殟”搿个字本身就有心闷个意思，我也觉着蛮合理个。               

还有还有，上海言话表示可惜、可怜个词语，叫 shegu，写作“罪过”。伊一开始是佛教戒律个用语。                    

搿三只词语侬拨年纪轻个人讲，伊拉肯定侪听得懂个，但是侬叫人家勒平常个辰光讲，人家弗一定想得起来。讲言话个辰光想不到，搿个就是精髓个灭失。老年人讲上海言话听上去为啥介适意，就是因为伊拉用个词语侪老古早老经典老丰富个，但是摆到现在阿拉新时代个小人弗一定能够做到脱口而出搿种言话。假使阿拉弗拿伊正确个写下来，又有多少后辈人会用搿种词眼呢？像“罪过”搿种词语体现了阿拉个老一辈上海人海纳百川个精神，到阿拉搿一辈假使拿伊丢脱了，抛弃了，搿么真个“罪过”了。                      

有一趟，我跟我个老师再会，我讲了一句“我归去了”，我个老师直接讲“‘归去’搿个词现在已经没多少人讲了”，我也弗清爽伊讲个真个假个。                

我一直认为上海言话，甚至是各地个方言侪有非常好个研究价值。语言是文化个载体。如果乡土文化勒盖阿拉搿代消失了，遗传了，搿弗仅仅是本地个损失，更是丰富个中华文化多元一体个损失。                            